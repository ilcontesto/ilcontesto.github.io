---
layout: post
title: Resistenza culturale!
date: 24-2-2018
author: Francesco di Noia, segretario regionale GD Puglia
---


La nascita di un giornale è sempre una buona notizia. In un periodo caratterizzato da disinformazione e fake news, poi, è una vera e propria luce di speranza! Parto proprio da questa considerazione nel fare le mie congratulazioni ai Gd di Torre Santa Susanna per aver voluto creare un luogo di riflessione critica e per averlo fatto nella piazza virtuale che è ormai il canale privilegiato di accesso alle informazioni per milioni di cittadini.

 Oggi più che mai la sfida che si pone a quanti vogliano dedicarsi alla Politica (la “P” maiuscola non è un caso) è quella “culturale”: per dedicarsi alla cura delle Comunità e, prima ancora, per essere dei buoni cittadini bisogna studiare, comprendere le dinamiche che governano i processi e poi provare a offrire delle risposte. Misurarsi con la complessità dei problemi del nostro tempo, però, sollecita una più acuta capacità analitica delle istanze che emergono nella società. E impone di sottoporre gli eventi alla potenza critica dell’intelligenza, di innovare le nostre vedute, di essere generazione in ascolto, di imparare a scorgere i segni dei tempi per non rimanere disorientati e travolti dai cambiamenti che scuotono l’esperienza umana. Un’organizzazione che non faccia questo, che non sappia rapportarsi al nuovo che si annuncia, sprofonda nel cono d’ombra dell’irrilevanza e viene tagliata fuori dal ritmo veloce delle realtà che non ha saputo capire ed alle quali non ha saputo corrispondere. Intendiamo coltivare l’aspirazione per la concretezza nel governo delle cosa pubblica. Il dovere di servire la polis e la crescita integrale dell’uomo ci spinge a essere propositivi, pur senza mai abdicare al ruolo di pungolo e di coscienza critica, a lavorare nelle Istituzioni (anche qui la “I” maiuscola non è un caso!), a proporre piattaforme programmatiche che abbraccino oltre alle politiche giovanili anche il lavoro, la tutela dell’ambiente, la valorizzazione del patrimonio artistico e culturale, il turismo. Per fare tutto ciò è necessario mettere in primo piano il ruolo strategico della formazione. Il «virtute e canoscenza» che campeggia nel simbolo dei Gd Puglia deve essere implementato e concretizzarsi attraverso una rete di scuole politiche, seminari, convegni. I nostri circoli devono tornare a irradiare cultura e devono essere valorizzati come sedi di confronto perché in essi trasuda l’impegno, silenzioso e operoso, di tanti militanti che costituisce l’unica vera, grande e inimitabile ricchezza della nostra organizzazione. Pertanto, buon lavoro compagni! Dalla vostra iniziativa parta quella “resistenza culturale” di cui ha bisogno il nostro Paese e, in particolare, la nostra democrazia!
