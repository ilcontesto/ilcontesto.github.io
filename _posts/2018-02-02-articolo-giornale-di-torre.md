---
layout: post
title: I giovani e la politica
date: 02-2-2018
author: Matteo Birtolo
---

Nel mese di Dicembre, [il giornale di Torre](http://ilgiornaleditorre.it/) ha pubblicato un articolo, a cura dell'**extraterrestre** sui giovani e la politica. Come **Giovani Democratici**, abbiamo deciso di rispondere, per esprimere il nostro dissenso su alcuni punti.

***

Caro Direttore abbiamo letto con attenzione l’articolo sul numero di Dicembre a cura de “L’extraterrestre”e sentiamo la necessità di dissentire su alcuni dei punti messi in risalto dall’autore, in particolare su quello che esprime la mancanza di criticità mostrata dai giovani in politica.
Ci permetta di dire che quell’articolo non racconta assolutamente la verità e fa credere alla gente, non informata dei fatti, che i giovani impegnati in politica sono le “marionette” dei più navigati. Veda Direttore, in qualità di Giovani Democratici, fin dal nostro congresso (tenutosi il 9 settembre 2017) abbiamo ribadito in maniera chiara e inequivocabile che il nostro partito non può fare a meno della partecipazione attiva dei giovani che, attraverso le loro idee, possono contribuire donando un’impronta nuova alla discussione politica e sociale del paese.
Questo lo abbiamo dimostrato fin da subito attraverso la “Campagna dei diritti Tour”, una serie di incontri in cui si discute del percorso dei diritti assieme ad esperti. Fino ad oggi sono stati affrontati i diritti delle donne, del lavoro e della scuola. Una campagna utile a rilanciare degli argomenti che a nostro avviso, in questo paese, da tempo ormai non vengono presi in considerazione e che grazie a questa iniziativa abbiamo voluto mettere al centro del dibattito dimostrando che c’è chi parla e chi, invece, si rimbocca le maniche. Chiuderemo con un ultimo incontro, aperto a tutti come sempre, che tratterà il tema dell’immigrazione e dell’inclusione sociale.
Da un po’ di tempo abbiamo rilanciato il tema dei “luoghi per giovani”, ovviamente con le nostre possibilità, ma lo abbiamo fatto e continuiamo a farlo ogni Martedi e Giovedi dalle 17:30 in poi con “Aula studio” e con lo sportello del “Bonus Cultura” attivo ogni giorno su richiesta e che oggi ha aiutato circa 27 neo 18enni ad accedere allo strumento messo in campo dal Governo.
Possiamo dire che da quando i Giovani Democratici e la segreteria Birtolo sono attivi sul territorio torrese qualcosa ha cominciato a muoversi ma tra “i punti” che nel Congresso si sono esaminati (erano 3 ed il Suo giornale riportò la notizia) non vi erano solo la questione anagrafica e culturale ma anche quella politica.
La questione politica è stata scissa in due rami: politicizzazione del territorio e proposte per l’imminente campagna elettorale. Sul primo tema c’è poco da dire anche se si necessità di una soluzione rapida ed efficiente. I populismi da tempo impazzano - su social e in strada - e ridimensionano la discussione politica e civile ad una “chiacchera da Bar”, come se discutere di Welfare e sicurezza sia come parlare di calcio il lunedi mattina, molti non si rendono conto che porre critiche con conoscenze non sufficienti ad elaborare un’analisi lucida sui temi messi in discussione inclina il concetto di democrazia e mina la fiducia nella politica, come è accaduto con i vaccini. Ma sempre su questo tema sentiamo la necessità di dire che la la strada ai populismi è stato frutto di una mancata capacità della classe dirigente di saper esprimere e catalizzare la fiducia di quella gente che per un motivo o per un altro si è sentita abbandonata e sola o semplicemente non appoggiata nei momenti più opportuni.
Il secondo tema tratta invece delle proposte che porteremo in campagna elettorale e che vertono principalmente su aree verdi e luoghi per i giovani. Da tempo come semplice cittadini portiamo avanti la campagna contro la “sporcizia del paese” e più volte abbiamo anche documentato il disagio che vivono le nostre campagne ed alcune zone del paese attraverso foto, manifesti e richiami alle forze competenti. Ancora adesso portiamo avanti questo impegno non come militanti ma come cittadini perché crediamo che il problema non sia solo politico ma sia sopratutto culturale: l’amministratore deve dare il buon esempio e “fare leggi” ma il cittadino spetta il compito di rispettarle. Cambiando il nostro modo di porci nei confronti dell’ambiente significherà finalmente rispettare i nostri figli e le futuri generazioni, non a caso il tema “ambiente” è tra le grandi sfide che dobbiamo accettare e vincere se vogliamo davvero dare continuità al nostro avvenire. Ad onor del vero si dovrebbe discutere anche sull’incremento della TARI (tassa sui rifiuti) su cui va posta una soluzione.
Un altro tema che ci preme evidenziare è l’importanza dei giovani nel territorio, tema che tutti i “politici” o presunti tali dovrebbero trattare al di là dello schieramento politico. Noi crediamo in una visione di paese - comunità, ossia, in un paese il cui contesto sociale permette a giovani e meno giovani di realizzarsi e formarsi nel campo che più desiderano. Ad oggi questo non accade ed è evidente che il nostro paese vive una grave emorragia di giovani non solo nei periodi invernali dove sono alle prese con lo studio o il lavoro ma anche nei periodi estivi, nonostante Torre goda di una straordinaria posizione di vantaggio, basti pensare che siamo a pochi Km dal mare. Noi non crediamo che il nostro paese “non sia un paese per giovani”, anzi, ci allontaniamo da questa visione,secondo noi deleteria e falsa, forse utile in campagna elettorale ma assolutamente ipocrita perché se cosi fosse non si spiegherebbero i giovani talenti nel campo della musica, teatro, cinema, sport e nel mondo dell’imprenditoria che il nostro paese può vantare ma che ha solo bisogno di supportare e spingere di più.
Sentiamo anche la necessità di rispondere ad un periodo del testo in cui si parla di “palliativi” per tener buoni i ragazzi. Quell’affermazione è particolarmente offensiva perché narra della coscienza dei giovani come merce facilmente monetizzabile e questo oltre ad essere offensivo , come già detto prima, è sbagliato e siamo pronti a dimostrarlo con un incontro pubblico in cui ci si confronta sui tanti argomenti. Sarà sufficiente a constatare chi dice il vero e chi il falso e in un periodo particolare come questo, che vede il nostro paese impegnato in una difficile campagna elettorale, riteniamo sia addirittura rivelatorio sulla qualità della giovane classe dirigente che il PD stia formando. Con questo nostro invito chiudiamo questo documento augurando a tutti i nostri concittadini un felice anno nuovo.
Ringraziamo il Direttore de “Il Giornale di Torre” per averci dato la possibilità di replica.
**I Giovani Democratici**
